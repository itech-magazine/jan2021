Sh. Rajneesh Batra
Joint Director (Systems), ADG(S)-5

किसका है
=========

![](https://i.pinimg.com/originals/df/b6/36/dfb6367a28adf980561b4eff05eea21b.jpg)

हैं दावेदार बहुत पर जहान किसका है;
मकीं मैं हूँ मगर, जाने मकान किसका है।

सम्त पहचानी सी थी तीर जिधर से आया;
दश्त तो यार का है, पर मचान किसका है।

खड़ा हर मोड़ पे है इक सवाल मुँह बाए;
जवाब देता हूँ मैं, इम्तिहान किसका है।

क्यूँ तोड़ने में मुब्तला हर शख़्स है इसको;
नहीं उनका है, तो हिन्दोस्तान किसका है।

सजदे में सर है और हैं दिल में नफ़रतें कितनी;
ख़ुदा का भी नहीं, फिर एहतराम किसका है।

आया है ख़ाली हाथ और जाएगा ख़ाली ही;
अगर मालूम है, इतना समान किसका है।

है मंज़िल और कहीं, बह रहा हूँ उलटी जानिब को;
है क़श्ती मेरी पर, ये बादबान किसका है।

लगाता कौन है इन क्यारियों में ख़ार के बूटे;
गुलिस्ताँ मेरा है, पर बाग़बान किसका है।

हर शब मिले है ख़्वाब में पर रु-ब-रु नहीं;
इश्क़ तो मेरा है, पर मेहरबान किसका है।

यहाँ के मसलिहात हम ही सुलझा लेंगे आपस में;
ज़मीं तो अपनी है, पर आसमान किसका है।

है दस्तरख़ान लम्बा पर नहीं ‘रजनीश’ इक रोटी;
कहाँ है मेज़बान, इंतज़ाम किसका है।
